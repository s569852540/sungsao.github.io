<html>

<head>
<meta http-equiv=Content-Type content="text/html; charset=UTF-8">
<meta name=Generator content="Microsoft Word 15 (filtered)">
<link rel="stylesheet" type="text/css" href="../../../css/module.css">
</head>

<body id="body" lang=ZH-CN style='text-justify-trim:punctuation'>

<div class=WordSection1 style='layout-grid:15.6pt'>

<p class=MsoNormal align=center style='text-align:center'><span
style='font-size:26.0pt;font-family:宋体'>涩脉论</span></p>

<p class=MsoNormal style='text-indent:21.0pt'><span style='font-size:16.0pt;
font-family:宋体'>人一呼脉行三寸，一吸脉行三寸，呼吸定息，脉行六寸。一昼一夜，一万三千五百息，脉行八百一十丈，此平人血气营运之定数也。医者欲知血气之病与不病，非切脉不足以得之。脉之状不一，载于《脉经》者二十有四∶浮、沉、芤、滑、实、弦、紧、洪、微、缓、涩、迟、伏、濡、弱、数、细、动、虚、促、结、代、革、散。其状大率多兼见。人之为病有四∶曰寒、曰热、曰实、曰虚。故学脉者，亦必以浮、沉、迟、数为之纲，以察病情，此不易之论也。然涩之见，固多虚寒，亦有痼热为病者。医于指下见有不足之气象，便以为虚，或以为寒，孟浪与药，无非热补，轻病为重。重病为死者多矣。何者？人之所借以为生者，血与气也。或因忧郁，或因浓味，或因无汗，或因补剂，气腾血沸，清化为浊，老痰宿饮，胶固杂糅，脉道阻涩，不能自行，亦见涩状。若重取至骨，来似有力且带数，以意参之，于证验之，形气但有热证，当作痼热可也。此论为初学人发，圆机之士必以为赘。</span></p>

<p class=MsoNormal style='text-indent:21.0pt'><span style='font-size:16.0pt;
font-family:宋体'>东阳吴子，年方五十，形肥味浓，且多忧怒，脉常沉涩，自春来得痰气病。医认为虚寒，率与燥热香窜之剂，至四月间两足弱，气上冲，饮食减。召我治之，予曰∶此热郁而脾虚，痿厥之证作矣，形肥而脉沉，未是死证。但药邪太盛，当此火旺，实难求生。且与竹沥下白术膏尽二斤，气降食进，一月后大汗而死。书此以为诸贤覆辙戒云！</span></p>

<p class=MsoNormal><span lang=EN-US style='font-size:16.0pt;font-family:宋体'>&nbsp;</span></p>

</div>

</body>

</html>
