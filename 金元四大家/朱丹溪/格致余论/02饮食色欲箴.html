<html>

<head>
<meta http-equiv=Content-Type content="text/html; charset=UTF-8">
<meta name=Generator content="Microsoft Word 15 (filtered)">
<link rel="stylesheet" type="text/css" href="../../../css/module.css">
</head>

<body id="body" lang=ZH-CN style='text-justify-trim:punctuation'>

<div class=WordSection1 style='layout-grid:15.6pt'>

<p class=MsoNormal align=center style='text-align:center'><span
style='font-size:26.0pt;font-family:宋体'>饮食色欲箴序</span></p>

<p class=MsoNormal style='text-indent:21.0pt'><span style='font-size:16.0pt;
font-family:宋体'>传曰∶饮食男女，人之大欲存焉。予每思之，男女之欲，所关甚大；饮食之欲，于身尤切。世之沦胥陷溺于其中者，盖不少矣！苟志于道，必先于此究心焉。因作饮食、色欲二箴，以示弟侄，并告诸同志云！</span></p>

<p class=MsoNormal align=center style='text-align:center'><span
style='font-size:22.0pt;font-family:宋体'>饮食箴</span></p>

<p class=MsoNormal style='text-indent:21.0pt'><span style='font-size:16.0pt;
font-family:宋体'>人身之贵，父母遗体。为口伤身，滔滔皆是。人有此身，饥渴洊兴，乃作饮食，以遂其生。睠彼昧者，因纵口味，五味之过，疾病蜂起。病之生也，其机甚微，馋涎所牵，忽而不思。病之成也，饮食俱废，忧贻父母，医祷百计。山野贫贱，淡薄是谙，动作不衰，此身亦安。均气同体，我独多病，悔悟一萌，尘开镜净。日节饮食，《易》之象辞，养小失大，孟子所讥。口能致病，亦败尔德。守口如瓶，服之无斁。</span></p>

<p class=MsoNormal align=center style='text-align:center'><span
style='font-size:22.0pt;font-family:宋体'>色欲箴</span></p>

<p class=MsoNormal style='text-indent:21.0pt'><span style='font-size:16.0pt;
font-family:宋体'>惟人之生，与天地参，坤道成女，乾道成男。配为夫妇，生育攸寄，血气方刚，惟其时矣。成之以礼，接之以时，父子之亲，其要在兹。睠彼昧者，徇情纵欲，惟恐不及，济以燥毒。气阳血阴，人身之神，阴平阳秘，我体长春。血气几何？而不自惜！我之所生，翻为我贼。女之耽兮，其欲实多。闺房之肃，门庭之和。士之耽兮，其家自废，既丧厥德，此身亦瘁。远彼帷薄，放心乃收，饮食甘美，身安病瘳。</span></p>

<p class=MsoNormal><span lang=EN-US style='font-size:16.0pt;font-family:宋体'>&nbsp;</span></p>

</div>

</body>

</html>
